# Investeringsfilosofi


Fintech Enigmas oppgave er å forvalte Enigmas (linjeforeningen for ITØK-studentene) sine sparepenger. 
Vår visjon er å skape stabil og trygg avkastning for Enigma sine sparepenger ved langsiktige 
investeringer. Vår målsetning er å slå indeksen ved Oslo Børs.


Fintech Enigmas investeringsstrategi er å finne selskaper som vi mener har en antatt høyere
fundamental verdi enn den nåværende markedsverdien til selskapet. Altså hvor hele potensialet
til selskapet ikke reflekteres i aksjekursen. Ved å gå gjennom årsrapporter, regnskap, nøkkeltall
og nyheter kan man gjøre interne verdsettinger av selskaper. Her er vi ute etter å finne selskaper
med god finansiell stabilitet. Vekst i inntjening, god likviditet og relativt lavt gjeldsnivå er
noen av de viktigste faktorene vi ser etter.


Strategi og analyse av selve virksomheten spiller også inn i vår investeringsstrategi. Er bedriften 
bærekraftig? Har de noen konkurransefordeler, og hvordan er deres markedsposisjon i bransjen? Hvordan 
er R&D i selskapet? Hvordan styres selskapet, hvem er i ledelsen? Risikoer knyttet opp mot selskapetets
virksomhet? Hvordan utnytter selskapet teknologi i deres virksomhet? Dette er noen av spørsmålene vi
stiller oss knyttet opp imot våre selskapsanalyser.


Vi vurderer markedet kontinuerlig i ett makroøkonomisk perspektiv. Dette påvirker vår
investeringsstrategi med tanke på eksponering mot aksjer kontra fixed income. Det 
påvirker også hvilke sektorer og bransjer vi går inn i.


Selskapene vi kjøper skal holdes på lang sikt, og vi skal ikke la noen menneskelige følelser styre noen 
handler hos oss. Vi er helt nøytrale ovenfor selskapene, og ser utsiktene til ett selskap dårlig ut/vi 
har endret mening om selskapet, så selger vi oss ut uansett om vi står i tap. Om hele markedet derimot
går dårlig, så gjør ikke det at vi selger oss ut av enkeltselskaper. 


Porteføljen skal være diversifisert med balansert risiko, og vi kommer til å sikte oss inn mot å ha 
minst 10 selskaper i porteføljen. Vi prøver hovedsakelig å unngå selskaper med høy risiko. Særlig de
som avhenger av høy framtidig inntjening og kanskje kun satser på ett enkeltprodukt. Samtidig for å 
holde porteføljen variert, kan den fra tid til annen inneholde 1-2 selskaper som har en relativt høyere
beta enn resten. Spesielt hvis det er gode makroøkonomiske utsikter.